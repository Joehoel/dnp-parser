Psalm 17

1. HEER, hoor mij nu ik roep om recht.
Ik vraag U mijn pleidooi te horen.
Oprecht breng ik mijn zaak naar voren.
Laat zien dat U aan waarheid hecht.
Wanneer U in mij zoekt naar zonden,
peilt wat er diep vanbinnen leeft,
toetst wat mijn mond gesproken heeft,
dan wordt er niets verkeerds gevonden.

2. Gehoorzaam ben ik aan uw woord.
Ik heb een afkeer van het kwade
en weiger mee te gaan op paden
van onrecht, ruwheid, roof en moord.
Ik heb bewust uw weg betreden;
stipt ben ik in uw spoor gegaan.
U zoek ik, God, U roep ik aan,
want U hoort altijd mijn gebeden.

3. Toon mij een teken van uw trouw.
Verlosser van wie tot U vluchten,
breng allen die mij laten zuchten
door uw bestraffing in het nauw.
Kom mij bewaren en bewaken:
onder uw vleugels is het goed.
Mijn goddeloze vijand woedt
om heel mijn leven stuk te maken.

4. Zij zijn rondom mij, overal,
die mij bespotten en bestrijden.
Zij tonen niets van medelijden.
Geniepig zetten zij hun val.
Belust op prooi zijn zij gaan jagen;
als wrede leeuwen loeren zij.
Mijn levenseinde is dichtbij.
Hoelang nog zult U hen verdragen?

5. HEER, val nu aan en vel hen neer
die zonder zich aan U te geven
alleen voor eigen voorspoed leven;
hun nageslacht krijgt almaar meer.
Dan zal ik, door U vrijgesproken,
ontwaken voor uw aangezicht.   
Uw beeld in mij glanst bij het licht
van uw gelaat onafgebroken.

Jan Boom