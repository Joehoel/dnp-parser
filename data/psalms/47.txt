Psalm 47

1. Juich, applaudisseer
voor de hoogste HEER.
Volken, zing voor Hem,
zing met hart en stem:
vol van majesteit
heerst Hij wereldwijd.
God kiest onze kant:
onze aartsvijand
buigt nu voor ons neer;
niemand biedt verweer.
Krachtig geeft zijn hand
ons een prachtig land.

2. Juich, want God stijgt op;
vreugde klimt ten top.
Luid trompetgeschal
schettert overal.
Prijs de koning, zing
vol bewondering.
Wat een machtsvertoon:
God zit op zijn troon.
Heersers treden aan
om voor Hem te staan.
Wat een erewacht;
God heeft alle macht!

Arie Maasland