Psalm 123

1. Ik sla naar U, die in de hemel zit,
mijn ogen op en bid.
Zoals een knecht zijn meester aan blijft kijken
tot die zijn gunst laat blijken,
zoals een dienstmaagd met haar blik blijft smeken
om een welwillend teken,
zo richten wij verwachtingsvol het oog
naar onze God omhoog.

2. Heb medelijden, wees genadig, HEER,
wij redden het niet meer.
Alle verachting heeft ons lamgeslagen,
de smaad is niet te dragen.
Spottende mensen willen ons bezeren
en achteloos kleineren.
HEER, doe iets aan die arrogante toon.
Verlos ons van hun hoon.

Jan Pieter Kuijper