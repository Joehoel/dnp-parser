Psalm 102

1. Luister, HEER, en hoor mij klagen,
zie het leed dat ik moet dragen.
Kijk naar mij: ik ben in nood,
op het randje van de dood.
Als een damp verwaait mijn leven;
al mijn kracht heeft het begeven.
Koortsig zit ik hier, vergeten,
en ik kan geen hap meer eten.

2. Als een uil in stille nachten
zit ik hier alleen te wachten.
Overdag word ik bespot,
uitgelachen om mijn lot.
Ik eet as en drink mijn tranen,
omdat U mij kwam vermanen.
Neergeslagen in uw woede
is het mij nu zwaar te moede.

3. U, HEER, bent voor eeuwig koning,
tronend in uw hemelwoning.
Het is nu de hoogste tijd
dat U Sion weer bevrijdt.
Laat haar glorierijk herrijzen:
heel de wereld zal U prijzen!
U zult het gebed verhoren
van wie arm is en verloren.

4. Dit moet worden doorgegeven:
God gaf stervenden weer leven.
Toen zij riepen, boog de HEER
zich in liefde tot hen neer.
Laat Jeruzalem Hem eren
en zijn daden proclameren.
Breng daar alle volken samen
om zijn grootheid te beamen.

5. In de bloeitijd van mijn leven
had de Heer mij prijsgegeven
aan de klauwen van de dood.
Toen riep ik, in stervensnood:
O, mijn God van alle tijden,
laat mij toch niet overlijden,
maar laat mij nog vele jaren
uw aanwezigheid ervaren!

6. U, die in vervlogen tijden
met uw hand de hemel spreidde
en de aarde liet ontstaan,
U alleen zult niet vergaan.
Als een jas die is versleten,
zo raakt alles eens vergeten.
Maar U blijft vandaag en morgen
God, die voor uw volk zult zorgen.

Arjen Vreugdenhil