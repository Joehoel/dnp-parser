Psalm 110

1. De HEER heeft tot mijn heer zijn woord gesproken:
‘Neem hier uw plaats in, aan mijn rechterhand!
Regeer tot Ik uw vijand heb gebroken.
Die wordt de steun waar u uw voet op plant.’

2. ‘U krijgt de scepter van de HEER om krachtig
te heersen over wie uw wil weerstaat.
Uw jonge volk staat klaar en het is prachtig:
het schittert als de dauw bij dageraad.’

3. Voor eens en altijd heeft de HEER gezworen:
‘Ik stel u, koning, ook als priester aan.
Bij Melchisedeks orde zult u horen.
Zo zult u Mij voorgoed ten dienste staan.’

4. De HEER komt voor u op: zijn ongenoegen
laat dode heersers achter op het veld.
Hij bukt zich bij een beek na al zijn zwoegen;
Hij drinkt en heft zijn hoofd op als een held.

Jan Boom