Psalm 48

1. De HEER is groot, verheerlijk Hem.
Prijs Hem vanuit Jeruzalem,
vanuit zijn schitterende woning,
waar Hij regeert als grote koning.
Sions berg is mooi en hoog
en een lust voor ieders oog.
Op de hellingen verrijzen
indrukwekkende paleizen.
God zal zijn bescherming geven
aan wie in zijn vesting leven.

2. De volken rukten samen op;
hun leger trok naar Sions top
om deze stad, zo mooi gelegen,
volledig van de kaart te vegen.
Maar verslagen en ontdaan
zijn ze ervandoor gegaan.
Huiver overviel hen allen
als bij vrouwen die bevallen.
Wij zien wat ze ons al zeiden:
God zal steeds voor Sion strijden.

3. God, in uw tempel is het feest.
Wat bent U liefdevol geweest!
Uw naam, uw goede reputatie
verheerlijkt men in elke natie.
Ieder koninkrijk erkent
dat U trouw en machtig bent.
Sions berg is in de wolken
met U, rechter van de volken.
Vrolijk juichen Juda’s steden
om gerechtigheid en vrede.

4. Trek met elkaar om Sion heen
en tel haar torens, één voor één.
Bewonder alle vestingwerken,
de muren die de stad versterken.
Breng de grootheid van haar macht
over aan het nageslacht.
Zeg hun: ‘God zal ons omringen
met een muur van zegeningen.
Onze God wil ons bevrijden;
Hij zal ons voor altijd leiden.’

Jan Pieter Kuijper