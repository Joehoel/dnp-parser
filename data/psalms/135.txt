Psalm 135

1. Halleluja! Prijs de HEER,
dienaars van zijn huis en hof.
Prijs zijn naam, geef God de eer.
Hij is goed, breng Hem je lof.
Jakob koos Hij voor zich uit;
Israël nam Hij tot bruid.

2. Groot is God; in zijn bestaan
overtreft Hij elke macht.
Aarde, lucht en oceaan
zijn getuigen van zijn kracht.
Wind en wolken wekt zijn stem;
storm en regen zijn van Hem.

3. In Egypte trof zijn hand
eerstgeboren mens en dier.
Plagen teisterden het land
en een ramp trof de rivier.
Machtig toonde God zich zo,
machtiger dan Farao.

4. Vorsten onderwierp de HEER:
weggevaagd werd Sichons rijk,
koning Og had geen verweer,
Kanaän moest door het slijk.
Israël ontving het land
als een erfdeel uit Gods hand.

5. Eeuwig is uw naam, o HEER.
Altijd wordt uw roem vermeld.
Alle generaties weer
wordt uw liefde doorverteld.
HEER, U hebt hun recht gedaan.
Met uw volk bent U begaan.

6. Goden door een mens gemaakt,
soms van zilver, soms van goud,
zijn ondanks hun glans toch naakt,
stom en blind en doof en koud.
Wie verheerlijkt naar ze kijkt
wordt een mens die daarop lijkt.

7. Prijs de HEER, heel Israël.
Stam van Levi, prijs de HEER.
Prijs de HEER – een hoog bevel.
Halleluja! Geef Hem eer.
Sion is het huis van Hem;
God woont in Jeruzalem.

Bob Vuijk