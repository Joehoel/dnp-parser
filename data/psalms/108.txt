Psalm 108

1. Ik kijk er, God, intens naar uit
om U te prijzen op mijn luit.
Word wakker, harp, de morgen gloort
zodra de zon mijn zingen hoort.
Ik loof uw trouw en liefde, HEER.
Waar ik ook ben, U krijgt de eer.
Ik maak muziek voor alle volken.
Uw trouw reikt hoger dan de wolken.

2. God, toon uw glorie wereldwijd,
zodat uw volk weer wordt bevrijd.
Wat werd ik vrolijk toen U zei:
‘De stamgebieden zijn van Mij.
Van oost tot west, van zuid tot noord
herneem Ik wat Mij toebehoort.
Diep laat Ik Edom voor Mij buigen.
Voor Mij zal Filistea juichen.’

3. Wie gaat voorop en voert ons aan
om onze vijand te verslaan?
Bent U het niet, God, die ons leidt,
U die ons afwees voor een tijd?
De hulp van mensen houdt geen stand.
Helpt U ons dan, kies onze kant.
Dan kan geen vijand iets beginnen;
met God alleen gaan wij het winnen.

Jan Pieter Kuijper