Psalm 148

1. Zing halleluja, prijs de HEER.
Geef Hem vanuit de hemel eer.
Zing, engelen, prijs Hem in koor;
herauten, geef zijn glorie door.
Zing, zon en maan, om Hem te loven,
met heel de sterrenpracht daarboven.
De HEER wees jullie plaatsen aan;
daar blijven jullie altijd staan.

2. Zing, aarde, met de hemel mee.
Zing, dieren in de diepe zee.
Sneeuw, vuur en hagel, zing voor Hem.
Zing, storm die luistert naar zijn stem.
Zing, hoge bergen, heuveltoppen.
Zing, cederbomen, bloesemknoppen –
roep samen met de dieren luid
het hemels halleluja uit.

3. Zing, leider, koning, koningin;
zet voor de HEER een loflied in.
Al ben je jong of hoogbejaard,
bezing de HEER, Hij is het waard.
Zing, mannen, Hij is hoogverheven.
Zing, vrouwen, om Hem eer te geven.
Hij geeft zijn volk weer eerherstel.
Zing halleluja, Israël!

Jan Pieter Kuijper