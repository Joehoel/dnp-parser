Psalm 75

1. U alleen, God, prijzen wij;
U prijzen wij, telkens weer.
U ontvangt de lof en eer,
want U staat ons altijd bij.
Overal wordt het bekend
dat U groot en machtig bent.

2. ‘Het moment is vastgezet
dat Ik eerlijk dit beslis:
wie oprecht of zondig is
naar de regels van mijn wet.
Als de hele wereld beeft,
ben Ik het die houvast geeft.’

3. ‘Wees niet trots, niet zelfvoldaan
en vecht niet voor eigen eer.
Kijk niet op een ander neer;
ga niet op je strepen staan.
Spreek niet op zo’n hoge toon;
buig eerbiedig voor mijn troon.’

4. Zoek de roem niet om je heen,
je vindt het op aarde niet;
hier is niets dat redding biedt.
God is rechter, Hij alleen.
Eerlijk stelt Hij vast wie klein
en wie invloedrijk zal zijn.

5. In zijn rechterhand houdt God
een beker wijn, scherp gekruid.
Zelfs de droesem schenkt Hij uit
voor de dwaas die Hem bespot.
Met de laatste druppel wijn
zal het recht voltrokken zijn.

6. Jakobs God geef ik de eer,
zijn daden verzwijg ik niet.
Altijd klinkt voor Hem mijn lied:
‘Trotse mensen slaat Hij neer,
maar wie recht van Hem verwacht,
stijgt in aanzien, geeft Hij macht.’

Jan Pieter Kuijper