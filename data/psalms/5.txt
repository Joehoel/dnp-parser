Psalm 5

1. HEER, luister naar mijn bange klachten.
Mijn God en koning, sta mij bij.
Vroeg in de morgen hoort U mij.
Ik blijf op U na lange nachten
verlangend wachten.

2. U zult de misdaad niet belonen,
want U verafschuwt al het kwaad.
U bent een God die leugens haat.
U laat wie wangedrag vertonen
niet bij U wonen.

3. U overlaadt mij met uw zegen.
Ik dank U als ik bij U kom
en neerkniel in uw heiligdom.
HEER, houd mijn tegenstanders tegen;
wijs mij uw wegen.

4. Hun mond kan enkel kwaad verspreiden;
hun keel is als een open graf.
Stoot die bedriegers van U af.
God, gun wie tegen U blijft strijden
geen medelijden.

5. Maar vrolijk zijn de vluchtelingen,
omdat U hun een schuilplaats biedt.
Er komt geen einde aan hun lied.
U zult hen die uw naam bezingen
met trouw omringen.

Jan Pieter Kuijper