Psalm 92

1. Goed is het U te danken,
uw naam te prijzen, HEER,
te zingen tot uw eer
bij harp- en citerklanken.
Goed is het in de morgen
te spreken van uw macht.
Goed is het in de nacht
te danken voor uw zorgen.

2. U maakt mij opgetogen;
ik juich om wat U doet.
Wat U verricht is goed;
blij zal ik U verhogen.
Hoe groot zijn, HEER, uw werken;
uw wijsheid kent geen maat.
Een dwaas is niet in staat
daar iets van op te merken.

3. U laat de dwazen groeien
als onkruid dat gedijt - 
om hen na korte tijd
volledig uit te roeien.
HEER, U bent hoogverheven.
Uw haters om mij heen
drijft U met kracht uiteen;
niet één van hen blijft leven.

4. U wilt mijn rug weer rechten.
U geeft mij kracht en moed
om in de strijd die woedt
zoals een stier te vechten.
Verkwikt kijk ik vrijmoedig
mijn tegenstanders aan.
Ik hoor wat zij doorstaan
en weet: hun eind komt spoedig.

5. Rechtvaardigen floreren
als palmen in de zon,
zoals op Libanon
de ceders imponeren.
Ze staan gericht naar boven,
geworteld op Gods plein - 
de plaats waar God wil zijn,
de plek om Hem te loven.

6. Ze blijven alle dagen
hoe oud ook, sterk en fris.
God die rechtvaardig is,
laat hen veel vruchten dragen.
‘De HEER is te vertrouwen’
zo klinkt het uit hun mond,
‘Hij geeft ons vaste grond;
op Hem kunnen we bouwen.’

Jan Pieter Kuijper