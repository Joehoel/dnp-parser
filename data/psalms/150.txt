Psalm 150

1. Halleluja, volken, kom:
prijs God in zijn heiligdom.
Prijs Hem om zijn oppermacht,
om zijn daden, om zijn pracht.
Prijs Hem, Hij is hoogverheven.
Laten hoorn en harp en lier,
tamboerijn en dansplezier
Hem uitbundig hulde geven.

2. Prijs God, roep zijn glorie uit
bij de snaren, bij de fluit.
Prijs Hem, geef Hem eer en dank
met de schelle bekkenklank.
Prijs Hem, sla op de cimbalen.
Laat het klinken, altijd weer:
‘Halleluja’ voor de HEER.
Prijs Hem wie kan ademhalen!

Arie Maasland