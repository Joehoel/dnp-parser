Psalm 127

1. Wanneer de HEER het huis niet bouwt,
heeft al je ploeteren geen zin;
het metselwerk stort zomaar in.
Wanneer de HEER de wacht niet houdt,
de stad niet tegen kwaad beschut,
heeft waken op de muur geen nut.

2. Al sta je voor het licht wordt op
en werk je ’s avonds laat nog door,
al gaan je zaken altijd voor,
het blijft maar vruchteloos getob –
zijn lievelingen zegent Hij:
volkomen vredig slapen zij.

3. Een groot geschenk, een erfenis
van God, zijn kinderen voor jou.
Je zoon, je dochter blijft je trouw.
Ze helpen als dat nodig is,
verdedigen je op het plein;
je zult gelukkig met hen zijn.

Jan Pieter Kuijper