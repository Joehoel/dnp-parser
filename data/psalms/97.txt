Psalm 97

1. Groot koning is de HEER!
Aarde, bewijs Hem eer.
Klap juichend in je handen;
vier feest in alle landen.
Een wolk is zijn gewaad.
Zijn koningszetel staat
rotsvast op recht en wet.
Een vuur rondom Hem zet
in brand wie Hem verlaat.

2. Hij stuurt zijn bliksemschicht;
de aarde wordt verlicht.
De HEER is zo verheven
dat bergen voor Hem beven.
De hemelboog verspreidt
zijn grootheid wereldwijd.
Zijn goedheid wordt verteld.
De volken staan versteld:
ze zien zijn majesteit.

3. Vereer de HEER alleen!
Wie aan een god van steen
zichzelf wil toevertrouwen,
zal dat daarna berouwen.
Sion is blij en zegt:
Hij is een God van recht.
Geen tweede is als Hij,
zo machtig en zo vrij,
die ieder pleit beslecht.

4. Jij die God liefhebt, haat
hartgrondig al het kwaad.
Wie zoeken naar het goede
zal Hij altijd behoeden.
Op vrienden van de HEER
daalt licht en vreugde neer.
Wees blij, jij die Hem kent,
die graag rechtvaardig bent;
bewijs Hem vrolijk eer.

Arie Maasland