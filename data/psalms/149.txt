Psalm 149

1. Kom samen om de HEER te loven.
Haal uit je hart een lied naar boven.
Laat Israël zijn maker danken
met nieuwe, frisse klanken.
Sions kind, pak de tamboerijn;
dans en speel, juich bij het refrein.
Zing voor je koning, zing voor Hem,
volk van Jeruzalem.

2. God zal zijn volk zijn liefde tonen,
vernederden met glorie kronen. 
Dan zullen zijn vertrouwelingen
Hem jubelend bezingen.
Zet nu in, zing tot ’s avonds laat.
Houd het zwaard in de hand paraat.
Bundel je krachten in een lied
en spaar de vijand niet.

3. Neem, Sion, onder lofgezangen
de volken om je heen gevangen.
De koningen en leiders moeten
voor al hun onrecht boeten.
Bind hen vast en voltrek het recht,
zoals God dat heeft vastgelegd;
Hij geeft zijn dienaars deze eer.
Breng hulde aan de Heer.

Jan Pieter Kuijper