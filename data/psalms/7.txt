Psalm 7 

1. HEER, red mij, er is haast geboden!
Een leeuwenbende wil mij doden.
Help mij, bevrijd mij uit hun muil;
U bent de God bij wie ik schuil.
Mijn God, als ik soms heb gelogen
of goede vrienden heb bedrogen,
laat dan de vijand mij verslaan,
laat mij dan maar te gronde gaan.

2. HEER, laat mijn tegenstanders bloeden.
Grijp in en koel op hen uw woede.
Bestijg uw hoge troon en haal
de volken naar uw tribunaal.
Beoordeel allen naar hun daden;
gun goddelozen geen genade.
Ik ben onschuldig, doe mij recht.
U weet wie goed is en wie slecht.

3. Ik schuil bij God, die hulp zal geven
aan wie oprecht en trouw wil leven.
Maar Hij is streng en nietsontziend
voor wie zijn oordeel heeft verdiend.
Hij zal voor wie Hem blijft verwerpen
zijn dodelijke wapens scherpen.
Hij kiest zijn pijlen doelgericht
en schiet ze als een bliksemschicht.

4. Wie zich laat voeden met het kwade,
brengt leugens voort en slechte daden.
Hij delft een kuil, hij beult zich af,
maar valt dan in zijn eigen graf.
Ik zal de HEER van harte loven;
zijn naam gaat elke naam te boven.
Aan Hem alleen geef ik de eer:
Hij is rechtvaardig, Hij is Heer.

Jan Pieter Kuijper