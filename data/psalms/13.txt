Psalm 13

1. Hoelang nog kijkt U mij niet aan,
vergeet U wat ik moet doorstaan?
Hoelang nog, HEER, blijft U verborgen?
Hoelang nog kwellen mij de zorgen
en kan mijn vijand vrijuit gaan?

2. Verhoor mij, HEER, toon uw gezicht.
Verdrijf de nacht, kom met uw licht.
Laat hen die op mijn leven jagen
niet vieren dat ik ben verslagen,
niet juichen dat ik ben gezwicht.

3. HEER, U staat mij vol liefde bij.
Ik bouw op U, U maakt mij vrij.
Mijn hart zal juichen, vrolijk zingen
als dank voor al uw zegeningen,
want U bent goed geweest voor mij.

Jan Pieter Kuijper