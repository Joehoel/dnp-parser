Psalm 11

1. Ik schuil bij God, waarom zou jij dan zeggen:
‘Vlieg als een vogel vlug hier ver vandaan,
want goddelozen zoeken jou: ze leggen
hun pijlen op de boog en vallen aan.
’s Nachts jagen ze op mensen die goed leven.
Kan een rechtvaardige nog blijven staan
nu alle fundamenten het begeven?’

2. De HEER doorziet de slechten en de goeden
vanaf zijn troon die in de hemel staat.
De goddeloze treft Hij met zijn woede;
wie het geweld verheerlijkt voelt zijn haat:
Hij laat hem voor zijn gruweldaden boeten.
God is rechtvaardig: wie de zonde laat
zal Hij met liefde in zijn huis begroeten.

Jan Pieter Kuijper