Psalm 144

1. Ik prijs de HEER, mijn rots, Hij wil mij leren
hoe ik mijn zwaard slagvaardig kan hanteren.
Hij is mijn burcht, Hij geeft mij veiligheid.
Hij is mijn schild, met Hem win ik de strijd.
Ik ben verwonderd, HEER, wat is de reden
dat U aan mensen aandacht wilt besteden?
Ons leven is maar kort, een zucht zijn wij;
we zijn een schaduw en gaan snel voorbij.

2. Daal af, HEER, kom bevrijdend tussenbeide.
Raak bergen aan, zodat ze rook verspreiden.
Werp bliksem neer, schiet pijlen om U heen;
drijf al mijn vijanden met vuur uiteen.
Reik mij uw hand, dat ik die vast kan pakken;
een stroom bedrog laat mij naar adem snakken.
Mijn tegenstanders strooien leugens rond.
Ze liegen met hun handen en hun mond.

3. Voor U, God, zal ik dankbaar musiceren;
nieuw is het lied waarmee ik U wil eren.
U redde koningen uit doodsgevaar,
stond voor uw dienaar David altijd klaar.
Bevrijd ook mij, de vijand wil mij doden.
Ik zie geen uitweg, er is haast geboden.
Mijn tegenstanders strooien leugens rond.
Ze liegen met hun handen en hun mond.

4. Laat onze zonen zijn als groene loten,
als jonge planten, krachtig opgeschoten.
Laat onze dochters sterk en sierlijk zijn,
zoals pilaren op het tempelplein.
Geef ons veel vee en schuren vol met vruchten.
Zorg dat geen mens het land uit hoeft te vluchten.
Gelukkig is het volk als God dit geeft.
Gelukkig wie de HEER als koning heeft.

Jan Pieter Kuijper