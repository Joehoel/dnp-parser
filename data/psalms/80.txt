Psalm 80

1. Hoor naar ons bidden, trouwe herder,
en leid uw IsraÃ«l weer verder.
U troont in heiligheid en pracht.
Sta op en red uw volk met macht.
God, toon uw vriendelijk gezicht;
verschijn met uw bevrijdend licht.

2. Heer van de sterke hemelmachten,
laat ons niet langer biddend wachten.
Met tranen eten wij ons brood;
de vijand spot met onze nood.
God, toon uw vriendelijk gezicht,
verschijn met uw bevrijdend licht.

3. Eens hebt U ons, Egyptes slaven,
als kleine wijnstok uitgegraven.
en op een ruime plek geplant.
Daar vulde hij het hele land.
Van oost tot west, van noord tot zuid,
hing overal zijn verse fruit.

4. Waarom brak U zijn muur aan stukken,
kon iedereen zijn vruchten plukken?
Hij viel ten prooi aan het geweld
van dieren uit het open veld.
De wilde zwijnen uit het bos
vraten er ongestraft op los.

5. God van de sterke hemelmachten,
laat toch uw wijnstok niet versmachten.
Denk aan uw kind, die mooie plant
die U gebracht hebt naar dit land,
maar nu als straf voor eigen kwaad
geveld is en in vuur vergaat.

6. Kom aan uw volk uw vrede geven.
Laat uw geliefde zoon weer leven.
Dan roepen wij uw naam weer aan, 
gaan wij nooit meer bij U vandaan.
God, toon uw vriendelijk gezicht,
verschijn met uw bevrijdend licht.

Arjen Vreugdenhil