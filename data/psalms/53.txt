Psalm 53

1. De dwazen denken dat God niet bestaat,
terwijl ze zijn gebod met voeten treden.
God kijkt vanuit de hemel naar beneden
en zoekt of er een mens is die het kwaad
hartgrondig haat.

2. Maar iedereen is bij Hem weggegaan.
Waar is het inzicht van de goddelozen?
Zij gaan, zonder verblikken of verblozen,
hun eigen gang en trekken zich niets aan
van Gods bestaan.

3. Mijn volk verslinden zij als stukken brood.
Nog even, dan zal angst hen overvallen.
God zal hen treffen: Hij verstrooit hen allen.
Lach hen maar uit, omdat Hij hen verstoot,
straft met de dood.

4. Ach, keerde toch voor Israël het tij,
zodat de mensen weer in vrede leven.
Als God uit Sion eerherstel zal geven,
is Israëls gevangenschap voorbij, 
juicht Jakob blij.

Jan Pieter Kuijper