Psalm 30

1. U prijs ik, HEER, want U genas
mijn ziekte die zo dreigend was.
De vijand zwijgt, want tot zijn spijt
hebt U mij van de dood bevrijd.
U trok mij uit het graf naar boven.
Omdat ik leef, wil ik U loven!

2. Kom, trouwe dienaars van de HEER,
loof God met mij en geef Hem eer!
Zijn woede duurt maar één moment,
terwijl zijn gunst geen einde kent.
Al is de avond zwaar van zorgen,
vol vreugde is de nieuwe morgen.

3. Ik was in zorgeloze rust
mij van mijn zwakheid niet bewust.
Genadig was U, HEER, dichtbij;
het ging geweldig goed met mij.
Toen hebt U uw gezicht verborgen –
direct werd ik bestookt door zorgen.

4. In angst en pijn riep ik U aan:
‘HEER, laat mij niet ten ondergaan!
Ga ik het graf in, word ik stof,
dan zwijgt mijn lied, verstomt uw lof.
Luister naar mij, heb medelijden.
HEER, kom te hulp, kom mij bevrijden!’

5. U gaf mijn leven nieuwe glans.
Mijn klacht ging over in een dans.
Eerst liep ik in een rouwgewaad,
nu ga ik zingend over straat.
Mijn blijdschap wil ik niet bedwingen:
voor eeuwig zal ik voor U zingen!

Adriaan Molenaar