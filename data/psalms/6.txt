Psalm 6

1. HEER, laat uw boosheid varen,
wil mij uw straf besparen
en mij genadig zijn.
Ik zit hier te verkwijnen;
mijn moed en kracht verdwijnen
in diepe angst en pijn.

2. Hoelang laat U mij lijden?
Keer om, kom mij bevrijden;
toon mij uw liefde, HEER.
God, er is haast geboden;
verlos mij, want een dode
bezingt uw naam niet meer.

3. Moe ben ik van mijn klachten;
ik maak in lange nachten
mijn bed met tranen nat.
Gezwollen zijn mijn ogen.
Mijn krachten zijn vervlogen;
ik voel mij afgemat.

4. Ga weg van mij, rebellen,
en allen die mij kwellen
met onrecht en geweld.
De HEER verhoort mijn smeken.
Hij zal je hoogmoed breken:
je dagen zijn geteld.

Arjen Vreugdenhil