Psalm 84

1. Hoe lief heb ik uw woning, HEER!
Verlangend vraag ik telkens weer
daar uw nabijheid te ervaren.
In de beschutting van uw huis
zijn zelfs de mus en zwaluw thuis:
zij nestelen bij uw altaren.
Gelukkig wie daar dag aan dag
bij U woont en U prijzen mag.

2. Gelukkig wie gesterkt in U
als pelgrims door het hier en nu
blijven verlangen naar uw wegen.
Zij weten wie hen helpen zal:
zelfs in het uitgedroogde dal
daalt zegen op hen neer als regen.
Verfrist mogen zij verder gaan;
straks komen zij in Sion aan.

3. Wij smeken U, o God, ons schild,
of U de koning helpen wilt
door Hem uw aangezicht te tonen.
Mijn God, ik zou gelukkig zijn
met één dag op uw tempelplein!
Veel liever wil ik bij U wonen
dan duizend dagen in een tent
waar niemand uw gezag erkent.

4. De HEER, die ons bescherming biedt,
ontzegt zijn goede gaven niet
aan wie op Hem hun leven richten.
Genade geeft Hij hun altijd;
zij delen in zijn heerlijkheid.
Hij zal hen als een zon verlichten.
Heer van de hoogste legermacht,
gelukkig is wie U verwacht.

Arie Maasland