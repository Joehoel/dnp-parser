Psalm 76

1. In Juda is Gods naam beroemd;
in heel het land wordt Hij genoemd.
Hij trad tegen zijn vijand op
vanuit zijn huis op Sions top.
Omdat de Heer geen strijd meer wilde
verbrak Hij bogen, pijlen, schilden.

2. U schitterde zoals de zon
toen U de vijand overwon.
Geplunderd lag de sterkste held
in slaap verzonken in het veld.
God van uw volk, door slechts te dreigen
wist U het leger klein te krijgen.

3. Wie blijft er voor uw grootsheid staan?
Wie kan uw hete woede aan?
De aarde kromp van angst ineen
toen U vol majesteit verscheen.
God, U sprak recht en U bevrijdde
wie onder onrecht moesten lijden.

4. De laatste vijand van de HEER
staakt zijn verzet en brengt Hem eer.
Maak wat je God beloofde waar;
bedank Hem met een groots gebaar.
Hij laat de wereldleiders beven
totdat zij zich gewonnen geven.

Jan Pieter Kuijper