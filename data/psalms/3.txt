Psalm 3

1. O HEER, mijn vijand staat
met man en macht paraat
om tegen mij te strijden.
Hoor hoe men mij bespot:
‘Hij krijgt geen hulp van God.’
Maar U zult mij bevrijden!
U bent mijn schild, mijn eer.
U richt mij op wanneer
mijn krachten het begeven.
Vanuit Jeruzalem
beantwoordt U mijn stem;
uw liefde laat mij leven.

2. Ik sliep gerust vannacht:
de HEER heeft nieuwe kracht
voor deze dag gegeven.
Ik vrees het leger niet
dat mij als mikpunt ziet
en uit is op mijn leven.
Sta op, mijn God, en raak
mijn vijand op de kaak;
verbrijzel al zijn tanden.
HEER, help ons in de strijd.
Bevrijd uw volk en spreid
uw zegenende handen.

Jan Pieter Kuijper