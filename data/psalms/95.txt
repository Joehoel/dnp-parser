Psalm 95

1. Zing blij een loflied voor de HEER,
verschijn voor Hem en breng Hem eer;
bejubel Hem in je gezangen.
Laat Hij, de rots van het behoud,
nu van het volk dat op Hem bouwt
een dankbaar eerbetoon ontvangen.

2. Groot is de HEER en vol van kracht.
Hij heeft als koning alle macht,
is boven elke god verheven.
De diepe zee, het vasteland,
de hoogste berg rust in zijn hand;
Hij heeft de wereld vormgegeven.

3. Kom in Gods huis en buig je neer
voor onze schepper, voor de HEER;
Hij wilde zich met ons verbinden.
Hij gaat ons als een herder voor,
weidt ons als schapen in zijn spoor,
leert ons zijn goede wegen vinden.

4. Weersta God niet, blijf dicht bij Hem.
Luister vandaag nog naar zijn stem: 
‘Daag Mij niet uit met al je zonden,
zoals voorheen je voorgeslacht:
het bleef, al wist het van mijn macht,
toch onbeschaamd mijn hart verwonden.

5. Je ouders met hun harde hart
hebben Mij veertig jaar getart;
niets kon Ik meer met hen beginnen.
Beledigd heb Ik toen bepaald:
Wie koppig van mijn weg afdwaalt,
komt het beloofde land niet binnen.’

Jan Boom