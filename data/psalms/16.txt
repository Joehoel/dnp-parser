Psalm 16

1. Bied mij beschutting God, ik schuil bij U.
U bent mijn koning, niets gaat U te boven.
De namaakgoden van het hier en nu
geven hun dienaars nooit wat ze beloven.
Ik zal aan hen geen offergaven wijden;
hun slechte namen zal ik nooit belijden.

2. U vult mijn beker, wat een overvloed!
Een prachtig land is voor mij uitgemeten.
Uzelf bent mijn bezit, HEER, U bent goed.
U geeft mij inzicht, U vormt mijn geweten.
Steeds kijk ik naar U op: U zult mij leiden.
Ik struikel nooit, want U staat mij terzijde.

3. Vanbinnen zing ik, want mijn hart is blij:
U laat mij steeds op uw bescherming hopen.
De dood krijgt dankzij U geen vat op mij;
U laat uw knecht het kille graf ontlopen.
U leidt mij in de richting van het leven.
Voorgoed geniet ik van wat U zult geven.

Arie Maasland