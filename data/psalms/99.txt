Psalm 99

1. Koning is de HEER!
Volken, buig je neer.
Vrees zijn majesteit,
zijn verhevenheid.
Cherubs zijn Gods troon.
Eerbied zet de toon.
Sion is zijn woning.
Heilig is de koning!

2. Wetten die U gaf 
zijn volmaakt, zijn af.
Wat U hebt gezegd
is het ware recht.
Jakob gaat daardoor 
in het goede spoor.
Prijs Hem in zijn woning.
Heilig is de koning!

3. Mozes was Gods stem;
HEER, U sprak met hem.
Israël verstond
door Aärons mond
hoe God antwoord gaf.
Nooit was Hij veraf.
Eeuwen later hoorde
Samuël zijn woorden.

4. God was hun nabij:
antwoord kregen zij.
Uit de wolkkolom
zag Hij naar hen om.
Trouw aan zijn gebod
dienden ze hun God.
Zijn woord, ons gegeven,
heiligt heel het leven.

5. U vergaf hun schuld,
toonde uw geduld.
Maar uw strenge hand
strafte tegenstand.
Hulde aan de HEER,
kniel vol eerbied neer.
Heilig is zijn woning.
Heilig is de koning!

Bob Vuijk