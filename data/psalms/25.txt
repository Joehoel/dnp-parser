Psalm 25

1. HEER, ik wil mijn hart verheffen:
ik vertrouw op U, mijn God.
Laat de vijand mij niet treffen
met zijn dodelijke spot.
Wie volhardend op U hoopt
eindigt niet met lege handen;
wie op kromme paden loopt
staat straks openlijk te schande.

2. HEER, leer mij uw waarheid kennen
en uw onderwijs verstaan.
Laat mij aan uw wegen wennen,
help mij in uw spoor te gaan –
God, U bent het die mij redt.
Hele dagen, hele nachten
ben ik hoopvol in gebed:
altijd blijf ik U verwachten.

3. HEER, denk niet aan mijn verleden;
straf mij niet, maar spreek mij vrij.
Laat mij delen in uw vrede;
ga barmhartig om met mij.
HEER, U kent vanaf mijn jeugd
al mijn zonden en gebreken –
denk toch niet aan wat niet deugt,
maar laat uw genade spreken.

4. God is goed, Hij is rechtvaardig:
zondaars leidt Hij in zijn spoor.
Wie oprecht is en zachtaardig
onderwijst Hij, gaat Hij voor.
Wie op zijn verbond vertrouwt
wil Hij rijkelijk belonen;
wie zich aan zijn wetten houdt
zal Hij trouw en liefde tonen.

5. HEER, vergeef mijn zware zonden,
alles waar ik mij voor schaam.
Help mij, richt mij niet te gronde;
doe het om uw goede naam.
Wie U dient, wie U verwacht
hoeft niet doelloos rond te zwerven.
Zijn gezegend nageslacht
zal de hele aarde erven.

6. Wat een wonder mag dit heten:
God laat ieder die Hem dient
zijn verbondsgeheimen weten.
Hij beschouwt hem als een vriend.
Op de HEER richt ik mijn blik;
door zijn trouw laat ik mij leiden.
Als ik vastraak in een strik,
zal Hij mij opnieuw bevrijden.

7. HEER, ik voel me zo verlaten:
zoveel zonden in mijn hart,
zoveel mensen die mij haten,
zoveel angst die mij verwart.
Zie de vijand om mij heen;
vol venijn drommen ze samen.
HEER, ik schuil bij U alleen;
maak dat ik mij niet zal schamen.

8. Laat oprechtheid mij bewaren;
geef mij leven in uw licht.
Ondanks dreigende gevaren
is mijn hoop op U gericht.
HEER op wie mijn hart vertrouwt,
God in wie ik ben geborgen,
maak het volk waarvan U houdt
vrij van lijden en van zorgen.

Arie Maasland