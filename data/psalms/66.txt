Psalm 66

1. Juich, aarde, om Gods naam te prijzen;
eer Hem op ieder continent.
Zeg Hem: ‘Uw wonderen bewijzen
hoe ontzagwekkend groot U bent.
De hele wereld is getuige;
uw vijand knielt zelfs voor U neer.
Laat alle mensen voor U buigen,
uw naam bezingen tot uw eer.’

2. God laat ons steeds zijn macht ervaren;
kijk vol aanbidding met mij mee:
Hij bracht de golven tot bedaren,
maakte een pad dwars door de zee.
Zijn volk kon veilig oversteken;
we prezen God, we bleven droog!
De Heer laat zich niet tegenspreken;
Hij houdt de volken in het oog.

3. Dank onze God, Hij geeft ons leven.
Zing, alle volken, prijs Hem luid.
Hij heeft ons nieuw houvast gegeven;
nu gaan wij niet meer onderuit.
Wij zijn gelouterd door het lijden,
moesten door vuur en water gaan.
Maar U bood ons, toen U bevrijdde,
een ongekende welvaart aan.

4. Ik houd mijn woord, in nood gesproken:
‘Ik zal uw woning binnengaan.
Daar laat ik offers voor U roken,
omdat U mij hebt bijgestaan.
De geur van schapen, rammen, stieren
stijgt op naar U, die mij bevrijdt.
Aanvaard de vetgemeste dieren
als uiting van mijn dankbaarheid.’

5. Kom, luister, Gods vertrouwelingen,
hoor wat Hij heeft gedaan voor mij:
Hij gaf mij reden om te zingen,
zodra ik riep, verhoorde Hij.
Hield ik me bezig met het kwade,
dan had de Heer mij niet gehoord.
Maar Hij is trouw en vol genade.
Goddank! Hij hoorde ieder woord.

Jan Pieter Kuijper