Psalm 1

1. Gelukkig wie verkeerd gezelschap mijdt,
wie niet het pad kiest dat tot zonde leidt,
wie weigert om met spotters op te trekken.
Gelukkig wie met blijdschap blijft ontdekken
hoe rijk de wet is die de HEER hem geeft,
wie dag en nacht uit deze woorden leeft.

2. Hij is zoals een boom die is geplant
in goede grond, dicht bij de waterkant.
Wanneer het tijd is zal hij vruchten dragen.
Zijn blad verdort zelfs niet op hete dagen.
Hij groeit en bloeit bij alles wat hij doet.
Wat hij ook onderneemt, het lukt hem goed.

3. Met wettelozen zal het anders gaan:
het is in Gods gericht met hen gedaan.
Zoals de wind het kaf scheidt van het koren,
zo blaast Hij weg wie niet bij Hem wil horen.
De HEER gaat mee met wie rechtvaardig is.
Wie slecht is eindigt in de duisternis.

Jan Pieter Kuijper