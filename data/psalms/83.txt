Psalm 83

1. Houd U niet stil, geef antwoord, God!
Uw haters smeden een complot.
U kunt niet langer blijven zwijgen;
hoor hoe ze U en ons bedreigen:
‘We gaan dat volk de dood injagen.
Geen mens zal ooit hun naam meer dragen!’

2. Het voortbestaan van Israël,
uw lieveling, staat op het spel.
De volken die ons land omringen
gaan onze steden binnendringen!
Zelfs Assur heeft zich aangesloten
om met zijn leger door te stoten.

3. God, toon ook nu uw sterke hand.
Strooi hen als mest uit op het land.
Straf elke vorst en elke leider;
wees onze koning en bevrijder.
Wil al uw vijanden beletten
uw mooie woonplaats te bezetten.

4. Mijn God, maak hen als waaiend kaf;
blaas hen als pluisjes van U af.
Laat hen niet aan uw toorn ontkomen;
verbrand hen zoals vuur de bomen.
Stuur stormen om hen weg te vagen;
laat wervelwinden hen verjagen.

5. Ontneem de vijanden hun eer,
zodat ze U gaan zoeken, HEER.
Laat hen met schaamrood op de kaken
volledig in verwarring raken.
Dan weten al uw tegenstanders
dat U regeert en niemand anders!

Jan Pieter Kuijper