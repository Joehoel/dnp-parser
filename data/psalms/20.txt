Psalm 20

1. Dat God u mag verhoren, koning,
als u het moeilijk heeft,
dat Hij u steunt vanuit zijn woning
en u bescherming geeft,
dat Hij uw offers zal gedenken
en geeft wat u zult vragen,
dat Hij u veel geluk zal schenken
en ieder plan laat slagen.

2. Wij zullen juichen, God verhogen,
wanneer u winnen zult.
De vlag gaat uit voor ieders ogen,
als Hij uw wens vervult.
God houdt de vijand zeker tegen,
Hij heeft u uitverkoren!
Zijn sterke hand geeft u de zege,
want Hij zal u verhoren.

3. Wie op hun wapentuig vertrouwen,
zijn zwak en vallen neer.
Maar wij die op Gods almacht bouwen,
staan sterk dankzij de HEER!
Wij zijn, toen anderen bezweken,
recht overeind gebleven.
HEER, wil de koning als wij smeken
de overwinning geven.

Jan Pieter Kuijper