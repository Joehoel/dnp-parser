Psalm 60

1. God, woedend joeg U ons uiteen.
Keer om en laat ons niet alleen!
Met dof gedreun spleet U de grond;
herstel het land, genees de wond.
U teistert ons met tegenslag.
Breng ons bijeen onder uw vlag.
Trek voor uw eigen volk ten strijde.
Verhoor ons, God, kom ons bevrijden.

2. Wat werd ik vrolijk toen U zei:
‘De stamgebieden zijn van Mij.
Van oost tot west, van zuid tot noord
herneem Ik wat Mij toebehoort.
Ik overwin de tegenstand
in elke uithoek van het land.
Diep laat Ik Edom voor Mij buigen.
Voor Mij zal Filistea juichen.’

3. Wie gaat voorop en voert ons aan
om onze vijand te verslaan?
Bent U het niet, God, die ons leidt,
U die ons afwees voor een tijd?
De hulp van mensen houdt geen stand.
Helpt U ons dan, kies onze kant.
Dan kan geen vijand iets beginnen;
met God alleen gaan wij het winnen.

Jan Pieter Kuijper