Psalm 120

1. Roep ik de HEER bij tegenslagen,
Hij geeft mij antwoord op mijn vragen.
Verlos mij, HEER, van wie bedriegen,
van wie niets liever doen dan liegen.
Hoe gaat U al dit kwaad bestrijden,
mij van die leugenaars bevrijden?
Strijd met mij voor de goede zaak:
richt scherpe pijlen en schiet raak.

2. Ik voel mij eenzaam en verloren,
geen sterveling wil bij mij horen.
Een zwerver ben ik, een ontheemde.
Zo ver van huis ben ik een vreemde.
Ik leef bij wie de vrede haten;
ik hoor hen over oorlog praten.
Hoe ik hen ook tot kalmte maan,
ze blijven maar de strijd aangaan.

Jan Pieter Kuijper