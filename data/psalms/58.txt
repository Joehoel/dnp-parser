Psalm 58

1. Doen jullie recht, machtige leiders?
Zijn jullie trouw in wat je doet?
Behandel je de mensen goed? 
Nee, jullie zijn juist de verspreiders
van leed en onrecht in het land.
Geweld komt voort uit jullie hand.

2. Al sinds die zondaars zijn geboren
gaan zij hun goddeloze gang.
Zij zijn zo giftig als een slang
die zijn bezweerder niet wil horen.
Hoe kundig hij hem ook gebiedt,
die sluwe adder luistert niet. 

3. Verbrijzel, HEER, die leeuwenbende.
Maak hen als pijlen zonder nut,
als water voor de afvoerput,
als slakken smeltend in ellende,
als takken brekend in de wind
of als een doodgeboren kind.

4. Wie Gods geboden houdt, zal juichen.
Verheugd ziet hij het schurkenbloed
en in die plas wast hij zijn voet.
De hele mensheid zal getuigen:
‘Wie trouw is wordt dus tóch beloond
door God, die als een rechter troont.’

Titia Lindeboom