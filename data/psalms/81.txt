Psalm 81

1. God is onze kracht!
Laat je stem maar schallen.
Speel uit alle macht
op bazuin en fluit,
tamboerijn en luit.
Feest is het voor allen.

2. God roept Israël
blijvend als getuige.
Zeg op zijn bevel
hoe je bent bevrijd
uit de dienstbaarheid.
Farao moest buigen!

3. ‘Ik heb alle last
van je afgenomen,
want Ik hield je vast.
Op je smeekgebed
heb Ik je gered,
is mijn hulp gekomen.

4. Uit een donderwolk
liet Ik antwoord klinken.
Eigenzinnig volk,
je hebt Mij bedroefd.
Ik heb jou beproefd
toen je wilde drinken.

5. Luister, volk van Mij,
knoop het in je oren:
haat afgoderij!
Dien geen god van steen,
buig voor Mij alleen
om bij Mij te horen.

6. Ik ben God, de HEER,
die jou heeft gedragen
en die altijd weer
vorstelijk en mild,
je verlangen stilt,
wat je ook zult vragen.

7. Maar dat volk van Mij
wilde Me vergeten,
schoof Mij steeds opzij,
ging zijn eigen gang,
soms een leven lang,
koppig en verbeten.

8. Ach, had Israël
Mij maar willen horen,
dan verbrak Ik snel
alle tegenstand
en geen aartsvijand
zou hen ooit nog storen.’

9. Haters van de HEER
zouden voor Hem kruipen.
Maar zijn volk kreeg weer
van het fijnste graan.
Honing zou spontaan
uit de rotsen druipen.

Bob Vuijk
