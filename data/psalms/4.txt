Psalm 4

1. Wil antwoord geven op mijn vragen,
God, U die opkomt voor mijn recht.
Als slechte mensen mij belagen,
laat dan genadig uitkomst dagen. 
Geef ruimte, luister naar uw knecht.
Mannen, hoelang nog moet ik lijden
om al je leugens over mij?
Blijf je toch niet aan laster wijden.
Wie hoopt op God zal Hij bevrijden.
Als ik Hem roep, dan antwoordt Hij.

2. Voel je je hart van boosheid beven,
bedwing je dan en zondig niet.
Weet in de nacht: God is verheven.
Schenk Hem het offer van je leven.
Blijf rustig tot Hij uitkomst biedt.
‘Wie geeft ons toekomst?’ vragen velen.
‘De angst knijpt onze kelen dicht.’
HEER, wilt U onze wonden helen,
ons in uw liefde laten delen?
Schenk ons uw licht, toon uw gezicht.

3. Mijn blijdschap is niet van beneden.
Ik hoef geen aardse overvloed.
Mijn hoop reikt verder dan het heden.
HEER, dankzij U rust ik in vrede.
Bij U in huis heb ik het goed.

Arie Maasland