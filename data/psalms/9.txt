Psalm 9

1. Met heel mijn hart geef ik U eer.
Uw daden wil ik prijzen, HEER.
Ik zal voor U van blijdschap springen;
uw grote naam wil ik bezingen.

2. Mijn vijand kromp van angst ineen
en kwam ten val toen U verscheen.
Want U, rechtvaardig in uw oordeel,
besloot als rechter in mijn voordeel.

3. De goddelozen sloeg U neer.
Van hun bestaan weet niemand meer.
Hun steden zijn voorgoed verdwenen;
wat rest zijn enkel losse stenen.

4. De HEER is rechter voor altijd.
Hij heeft zijn uitspraak voorbereid.
Naar recht en wet zal Hij beslissen;
niet één keer zal Hij zich vergissen.

5. De HEER staat voor verdrukten klaar.
Hij is een toevlucht in gevaar.
Wie U kent kan op U vertrouwen;
U laat niet los wie op U bouwen.

6. Zing voor de HEER, breng aan het licht
wat Hij als koning heeft verricht.
Hij wreekt het bloed dat is vergoten.
De zwakken zal Hij niet verstoten.

7. HEER, draag mij in mijn grote nood
weg van de poorten van de dood.
Dan zal ik van uw hulp getuigen,
in Sions poorten voor U juichen.

8. De volken lopen in het net
dat zij zelf hebben opgezet.
De HEER zal eerlijk vonnis vellen;
geen vijand kan het navertellen.

9. Wie God vergeten wacht het graf;
voor hen loopt het ellendig af.
Maar God zal aan de armen denken,
aan hen weer hoop en toekomst schenken.

10. HEER, geef aan mensen niet de macht.
Treed op als rechter, spreek met kracht.
Laat stervelingen voor U beven;
toon dat zij bij uw gratie leven.

Jan Pieter Kuijper