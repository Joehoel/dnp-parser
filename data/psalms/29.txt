Psalm 29

1. Engelen, erken de HEER;
geef Hem koninklijke eer.
Prijs zijn macht en majesteit;
kniel, aanbid zijn heerlijkheid.
Hoor, zijn stem klinkt in orkanen,
echoot over oceanen.
Heel de aarde ziet het wonder
van zijn bliksem en zijn donder.

2. Vol van majesteit en macht
spreekt de HEER met grote kracht.
Bomen buigen neer voor Hem,
ceders schudden door zijn stem.
Ja, de dikste takken breken
als de HEER begint te spreken.
Hoge heuvels, bergen, bossen
springen op als jonge ossen.

3. Hoor, de HEER spreekt in het vuur,
op de steppen, kaal en guur.
De woestijn beeft door zijn woord;
het wordt overal gehoord. 
Dieren, van zijn macht doordrongen,
werpen in hun nood hun jongen.
Als Gods stem klinkt in de wouden
zal geen stam zijn schors behouden.

4. In de tempel van de HEER
klinkt een lied van lof en eer.
Hij regeert met vaste hand
over zee en vasteland.
Hij, de koning van het leven,
zal zijn volk het goede geven.
In zijn kracht komt Hij ons tegen
met zijn vrede en zijn zegen.

Arjen Vreugdenhil