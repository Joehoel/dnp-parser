Psalm 73

1. Gods volk kan op zijn liefde aan.
Hij helpt wie op zijn wegen gaan.
Toch ben ik bijna uitgegleden,
want ik was boos en ontevreden.
Ik keek met afgunst naar het lot
van hen die leven zonder God.
Zij zijn gezond en eten goed,
terwijl een ander lijden moet.

2. Verwaandheid is hun halssieraad
en grof geweld is hun gewaad;
een jas die zij hooghartig dragen,
opzichtig om zich heen geslagen.
De hoogmoed druipt van hun gezicht;
ze zijn slechts op zichzelf gericht.
De hemel krijgt een grote mond;
op aarde gaat hun spotlach rond.

3. Nooit staan de dwazen onder druk.
Het kan niet op met hun geluk.
Gods volk staat voor hun zonden open,
begint hen achterna te lopen.
De goddelozen gaan hun gang,
verrijken zich en zijn niet bang.
In hoe ze praten klinkt de spot: 
‘Niets weet die Allerhoogste God.’

4. Ik heb voor niets mijn best gedaan
om op het rechte pad te gaan,
want elke dag moet ik verdragen
dat ik gestraft word en geslagen.
Maar als ik dat geloven zou,
dan was ik aan uw volk ontrouw.
Toch gaat het dwazen voor de wind,
terwijl ik lijden ondervind.

5. Dit zag ik in Gods heiligdom:
de goddelozen komen om.
U zult hen eens voorgoed verdrijven;
niets zal er van hen overblijven.
Hun einde zal ontstellend zijn;
ze storten neer in een ravijn.
Als beelden uit een angstdroom, Heer,
vaagt U hen weg, slaat U hen neer.

6. Mijn hart was vol verbittering
toen ik mijn eigen wegen ging.
Ik heb me boos, terneergeslagen,
als een stompzinnig dier gedragen.
Maar nu weet ik U dicht bij mij;
U neemt mijn hand, U staat mij bij.
U bent het die mij veilig leidt
en opneemt in uw heerlijkheid.

7. Wie heb ik in het hier en nu
en in de hemel buiten U?
Geen ander kan mij vreugde geven;
U bent de liefde van mijn leven.
Al zou mijn lichaam ook vergaan,
U bent de rots van mijn bestaan.
U biedt mij troost en veiligheid;
U bent mijn God, nu en altijd.

8. Wie U ontrouw is, U verlaat,
snelt naar zijn einde en vergaat.
Bij U te zijn is mijn verlangen;
U zult mij liefdevol ontvangen.
U bent de HEER op wie ik bouw,
die ik met hart en ziel vertrouw.
Aan iedereen maak ik bekend
hoe machtig, groot en goed U bent.

Jan Pieter Kuijper