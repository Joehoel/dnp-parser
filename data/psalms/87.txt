Psalm 87

1. Op hoge heuvels met een rijk verleden,
gewijde bergen, heilig voor de HEER,
ligt Sion – van haar poorten houdt Hij meer
dan van de pracht en praal van Jakobs steden.

2. Rahab heeft Hij nooit uit het oog verloren;
ook Filistea, Tyrus, Babylon
en Nubië, elk volk onder de zon
is hier in Sion, stad van God, geboren.

3. De hele wereld zal van Sion horen.
De Allerhoogste houdt haar zelf in stand.
De HEER schrijft bij elk volk met eigen hand:
‘Ook jij bent hier, in deze stad, geboren.’

4. ‘Gods wereldwijde werk is hier begonnen’,
zo zingen alle volken in refrein.
Ze dansen van geluk, van groot tot klein:
‘In jou, mijn stad, ontspringen al mijn bronnen.’

René Barkema