Psalm 112

1. Gelukkig is wie in zijn leven
de HEER de eerste plaats wil geven,
wie zich met liefde in blijft zetten
om zich te houden aan zijn wetten.
Hijzelf en zijn nakomelingen
ontvangen eer en zegeningen.

2. De mens die wandelt op Gods wegen
ontvangt een schat aan aardse zegen.
Het goede dat hij doet zal blijven,
als duurzaam licht de nacht verdrijven.
Hij is vol liefde en genade,
oprecht en trouw in al zijn daden.

3. Goed gaat het iemand die wil delen,
die met ontferming geeft aan velen.
De mens die eerlijk is in zaken
hoeft nooit een harde val te maken.
Zijn naam leeft voort en wordt vernomen
door generaties die nog komen.

4. Hij kan een slecht bericht verdragen.
Nooit raakt hij uit het veld geslagen.
Hij blijft met hartelijk vertrouwen
steeds op de HEER als helper bouwen.
Hij wordt niet bang, maar weet vanbinnen:
de vijand zal niet overwinnen.

5. Aan armen geeft hij graag geschenken.
Men blijft hem met respect gedenken.
Vast staat zijn goede reputatie.
Wie slecht zijn, zien het vol frustratie.
Verbitterd knarsen ze hun tanden:
zij blijven staan met lege handen.

Adriaan Molenaar